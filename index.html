<html><head>
  <title>Fireside - Il GDR per one-shot</title>
  <meta name="viewport" content="width=device-width, initial-scale=1, shrink-to-fit=no">
  <link href="https://fonts.googleapis.com/css?family=Roboto+Slab&amp;display=swap" rel="stylesheet">
  <link rel="stylesheet" type="text/css" href="styles.css">
  <link rel="shortcut icon" type="image/x-icon" href="favicon.ico">
  
  <script type="text/javascript" src="https://cdn.yardstick.dev/yardstick.js"></script>
  <script type="text/javascript">
    yardstick.init({trackingCode: 'a7cdef71-fee5-466f-b691-ab6b9f38c756'})
    yardstick.track('pageview');
  </script>
</head>
<body>
<div class="container">
  <img src="./logo.svg">
  <h1>fireside</h1>
  <h2>Il GDR per one-shot</h2>
  <div class="nav"></div>
  <p>
    Fireside è un GDR minimalista per narrare storie attraverso la conversazione, le risate e tiri di dado. È pensato per sessioni di gioco singole, comunemente note come "one-shot", che possano essere giocate ovunque senza preparazione. Gli unici requisiti sono una manciata di dadi a sei facce (d6) e la vostra immaginazione.
  </p>
  <p class="example">
    <em>Queste regole presumono che sappiate cosa siano i giochi di ruolo e
        come giocarli. <a
        href="https://it.wikipedia.org/wiki/Gioco_di_ruolo">Qui per saperne di
        più</a>.</em>
  </p>


  <h3>Creazione dei personaggi</h3>
  <p>
    I personaggi sono formati da 4 componenti: Un <u>ruolo</u>, i loro
<u>talenti</u>, un <u>difetto</u> e <u>qualcosa</u> senza la quale non
lasciano mai casa. Tutto ciò può essere qualsiasi cosa ma devono
adattarsi allo stile della partita che avete concordato di giocare.
  </p>
  <p>
    <strong>Ruolo</strong><br>
    Il ruolo di un personaggio descrive il tipo di persona che è,
sottointendendo il background, lo status sociale e i talenti. Anche se
il vostro ruolo non ha benefici meccanici, vi aiuta in ogni caso a
immaginare e interpretare meglio il vostro personaggio. Quando definite
il vostro ruolo, usate un aggettivo e un sostantivo.  </p>
  <p class="example">
    <small>Ruolo di esempio</small><br>
    Barbaro brizzolato<br>
  </p>
  <p>
    <strong>Talenti</strong><br>
    I talenti di un personaggio descrivono ciò che esso sia in grado di
fare, una specializzazione o un superpotere in suo possesso. I talenti
forniscono un dado bonus ai tiri. Date al vostro personaggio 3 talenti.
Dovrebbero essere specifici; “Bravo a combattere” è troppo generico.
  </p>
  <p class="example">
    <small>Talenti di esempio</small><br>
    - Spaccare cose a mani nude<br>
    - Sopravvivere nelle terre selvagge<br>
    - Essere prepotenti con chi si mette sulla sua strada<br>
  </p>
  <p>
    <strong>Difetto</strong><br>
    Nessun personaggio è perfetto e un difetto aiuta a renderlo più
dinamico. Aiuta anche il GM a introdurre complicazioni interessanti alla
storia. Il vostro difetto dovrebbe essere qualcosa che non ha sempre
effetto. Per esempio, un arto mancante non è un buon difetto.
  </p>
  <p class="example">
    <small>Difetto di esempio</small><br>
    A disagio nelle aree densamente popolate
  </p>
  <p>
    <strong>Qualcosa</strong><br>
    Infine, descrivete qualcosa senza la quale non lascereste mai casa.
Può essere un’arma, un attrezzo preferito o un animale da compagnia.
Qualsiasi cosa sia, dovrebbe essere importante per il personaggio.
  </p>
  <p class="example">
    <small>Oggetto di esempio</small><br>
    Ascia a due mani che egli ha forgiato con un metallo raro trovato nelle sue terre natie
  </p>
  <p>
    Per concludere, date al vostro personaggio un nome interessante e spendete un turno per introdurlo al gruppo.
  </p>


  <h3>Tirare i dadi</h3>
  <p>
    Quando l’azione di un personaggio non ha un esito certo il GM vi
chiederà un tiro. Tirate quindi 1d6, aggiungendo +1d6 per ciascuno dei
seguenti bonus:
  </p>
  <ul>
    <li>Se usate uno o più dei vostri talenti</li>
    <li>Se usate un oggetto a vostro vantaggio <em>(per esempio, un’arma)</em></li>
    <li>Se un altro personaggio vi sta aiutando</li>
    <li>Se ce la mettete tutta, prendendo +1 stress <em>prima</em> di tirare</li>
  </ul>
  <p>
    Ogni bonus è applicato una sola volta per tiro e il GM ha l’ultima
parola su quali bonus siano rilevanti.
  </p>


  <h3>Esiti</h3>
  <p>
    Dopo il tiro, considerate il <em>dado più alto</em> per determinare l'esito.
  </p>
  <ul class="outcomes">
    <li><strong>6 successo:</strong> Ce la fate senza problemi.</li>
    <li><strong>4-5 successo parziale:</strong>  Ce la fate ma c’è una
        complicazione o un inconveniente, che può includere +1 stress se
        l’azione era rischiosa.</li>
    <li><strong>1-3 fallimento:</strong> Fallite, le cose vanno peggio e
        prendete +1 stress se l’azione era rischiosa.</li>
  </ul>


  <h3>Aiutare &amp; interferire</h3>
  <p>
    Quando un personaggio vuole aiutare o interferire con un altro,
devono prima dichiarare come e prendere +1 stress. Facendolo, possono
aggiungere +1d6 o -1d6 al tiro altrui, a propria scelta. Se questo
risulta in un tiro con 0 dadi, tirare 2d6 e considerare il risultato più
basso.
  </p>


  <h3>Stress</h3>
  <p>
    Lo stress di un personaggio inizia a 0 e aumenta man mano che
interagisce con il mondo. Questo accade di solito quando l’azione è
rischiosa e si ottiene un successo o un fallimento parziale. Nella
maggior parte dei casi il personaggio prende +1 stress, ma il GM può
assegnarne di più se il rischio è particolarmente elevato.
  </p>
  <p>
    <em>Non pensate allo stress come alla “salute” del personaggio. È il
        risultato di più di un semplice “danno”, come ad esempio il superamento
        dei propri limiti, gli incidenti sfiorati, le frustrazioni e la
        paura.</em>
  </p>
  <p>
    <strong>Stressato</strong><br>
    Quando un personaggio raggiunge il livello di <em>stress 5</em>, le cose
prendono una brutta piega. Potrebbe perdere un arto, essere catturato,
causare danni ai compagni o addirittura morire. L’esito di un evento di
stress eccessivo dipenderà dal livello di rischio in quel momento. In
seguito, se il personaggio è ancora in grado di giocare, ripristinate lo
stress a 0.
  </p>
  <p>
    <strong>Recupero dello stress</strong><br>
    I personaggi recuperano 1d6 stress quando utilizzano un oggetto come
una pozione, un talento rilevante o riposano in un luogo sicuro per un
po’.
  </p>


  <h3>Rischio</h3>
  <p>
    Quando un personaggio intraprende un’azione, il GM gli assegnerà un
livello di rischio: basso, medio o alto. Il livello di rischio aiuta a
determinare l’esito nella narrazione. Fallire un’azione a basso rischio
avrà conseguenze minore seppur evidenti. Fallire un’azione ad alto
rischio provocherà sempre stress e la situazione peggiorerà.
  </p>
  <p>
    Se un’azione ha un rischio molto basso o il suo esito, in caso di
successo parziale o fallimento, non fosse particolarmente interessante,
non si dovrebbe chiedere di tirare per essa. Lasciate che il personaggio
abbia successo e fate progredire la storia.
  </p>


  <h3>Scalare la difficoltà</h3>
  <p>
    Alcuni compiti possono essere troppo complessi o rischiosi per essere
svolti direttamente. In queste situazioni, suddividete l’azione in più
fasi.
  </p>
  <p class="example">
    <small>Esempio di scalamento di difficoltà</small><br>
    <strong>GM:</strong> "l
    drago irrompe attraverso la porta rinforzata come se fosse uno
    stuzzicadenti. Il suo corpo riempie quasi la stanza. Cosa fate?"<br>
    <strong>Giocatore:</strong> "Gli corro incontro e lo trafiggo con i
    miei due pugnali!"<br>
    <strong>GM:</strong> "Questo drago è
    enorme! Dovrai vedere se riesci ad avvicinarti prima di tentare. Tira
    per evitare le sue fiamme mentre lo carichi!"<br>
    <strong>Giocatore:</strong> "Oh cavolo! Ho il talento ‘Rapido di
    piedi’, quindi aggiungerò +1d6 e mi spingerò, prendendo +1 stress per un
    altro +1d6. Ho tirato 2, 4, 5!"<br>
    <strong>GM:</strong> "Un
    successo parziale! Il drago si sforza di seguirti mentre tu fai zig-zag
    verso di lui. All’ultimo minuto emette una scarica di fiamme, aumentando
    il tuo stress di +1. Anche se leggermente ustionato, sei riuscito a
    raggiungere il suo ventre. Tira per far passare il tuo pugnale tra
    quelle spesse scaglie!"
  </p>


  <h3>Mostri &amp; pericoli</h3>
  <p>
    Interagire con mostri e pericoli (come le trappole) è sempre
un’azione rischiosa. I mostri deboli possono causare stress solo in caso
di fallimento, mentre i mostri più forti causano stress sia in caso di
successo parziale che di fallimento. Un mostro epico causa stress
multiplo in caso di fallimento.
  </p>
  <p>
    <strong>Stress dei mostri</strong><br>
    I mostri subiscono lo stress come i personaggi. Quando un personaggio
ha successo in un attacco o se il mostro cade in una trappola, il suo
stress aumenta. La quantità di stress che possono sopportare dipende da
quanto siano deboli o forti. Ricordate che lo stress non è sempre
“salute”; un mostro potrebbe scappare, commettere un terribile errore o
addirittura schierarsi con i personaggi quando raggiunge lo stress
massimo.
  </p>
  <ul>
    <li><strong>Debole:</strong> 1-3 stress</li>
    <li><strong>Medio:</strong> 4-6 stress</li>
    <li><strong>Forte:</strong> 7-9 stress</li>
  </ul>


  <h3>Combattimento</h3>
  <p>
    Quando inizia un combattimento, il GM descrive la situazione e dà ai personaggi la possibilità di reagire. I mostri non hanno un turno, reagiscono in base ai tiri dei personaggi o quando c'è una pausa nell'azione. Se un personaggio ha successo in un attacco, infligge danno e il mostro non ha la possibilità di reagire. In caso di successo parziale, il personaggio infligge comunque danni, ma il mostro reagisce infliggendo danni (causando stress) a sua volta o facendo qualcos'altro. In caso di fallimento, il personaggio subisce danni (causando stress) e si trova in una posizione peggiore, con il mostro che ha più controllo sulla scena.
  </p>
  <p>
    Nella maggior parte dei casi, un personaggio fa aumentare di +1 lo stress di un mostro. L'uso di armi più potenti, l'installazione di trappole mortali o l'uso di magie instabili possono aumentare questo valore a discrezione del GM.
  </p>


  <br><hr>
  <p>
    <em>Riempite la vita dei personaggi di sfide e pericoli. È questo il senso dell'avventura!</em>
  </p>
  <hr>


  <h3>Riconoscimenti</h3>
  <p>Fireside è stato molto divertente da sognare, testare e modificare.
    Ho preso ispirazione da molti giochi, ma ce ne sono alcuni selezionati
    che per me si distinguono. Sono <a
    href="https://www.dungeonworld.it/">Dungeon World</a>, <a
    href="https://zeruhur.itch.io/risus-il-qualsiasi-gdr">Risus</a>, <a
    href="https://www.storiediruolo.com/lasers-feelings/">Lasers &amp;
    Feelings</a>, <a href="https://www.bladesinthedark.it/">Blades in the
    Dark</a>, <a
    href="https://www.drivethrurpg.com/product/236887/Honey-Heist">Honey
    Heist</a> e <a
    href="https://darkwormcolt.files.wordpress.com/2022/07/minimald6-rules-final-final-version.pdf">MinimalD6</a>.
    Vi invito a leggerli, sono sistemi fantastici.</p>


  <div class="footer">
    Creato da Gavin Vickery<br>
    Tradotto da Roberto Bisceglie<br>
    Sito ufficiale: <a href="https://www.firesiderpg.com" target="_blank">Fireside RPG</a>
  </div>
</div>


</body></html>
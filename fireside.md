# fireside
Il GDR per one-shot

Fireside è un GDR minimalista per narrare storie attraverso la conversazione, le risate e tiri di dado. È pensato per sessioni di gioco singole, comunemente note come "one-shot", che possano essere giocate ovunque senza preparazione. Gli unici requisiti sono una manciata di dadi a sei facce (d6) e la vostra immaginazione.

> Queste regole presumono che sappiate cosa siano i giochi di ruolo e come giocarli. [Qui per saperne di più](https://it.wikipedia.org/wiki/Gioco_di_ruolo).

## Creazione dei personaggi

I personaggi sono formati da 4 componenti: Un <u>ruolo</u>, i loro <u>talenti</u>, un <u>difetto</u> e <u>qualcosa</u> senza la quale non lasciano mai casa.
Tutto ciò può essere qualsiasi cosa ma devono adattarsi allo stile della partita che avete concordato di giocare.

### Ruolo
Il ruolo di un personaggio descrive il tipo di persona che è, sottointendendo il background, lo status sociale e i talenti. Anche se il vostro ruolo non ha benefici meccanici, vi aiuta in ogni caso a immaginare e interpretare meglio il vostro personaggio. Quando definite il vostro ruolo, usate un aggettivo e un sostantivo.

> **Ruolo di esempio**
> Barbaro brizzolato

### Talenti
I talenti di un personaggio descrivono ciò che esso sia in grado di fare, una specializzazione o un superpotere in suo possesso. I talenti forniscono un dado bonus ai tiri. Date al vostro personaggio 3 talenti. Dovrebbero essere specifici; "Bravo a combattere" è troppo generico.

> **Talenti di esempio**
> - Spaccare cose a mani nude
> - Sopravvivere nelle terre selvagge
> - Essere prepotenti con chi si mette sulla sua strada

### Difetto
Nessun personaggio è perfetto e un difetto aiuta a renderlo più dinamico. Aiuta anche il GM a introdurre complicazioni interessanti alla storia. Il vostro difetto dovrebbe essere qualcosa che non ha sempre effetto. Per esempio, un arto mancante non è un buon difetto.

> **Difetto di esempio**
> A disagio nelle aree densamente popolate

### Qualcosa
Infine, descrivete qualcosa senza la quale non lascereste mai casa. Può essere un'arma, un attrezzo preferito o un animale da compagnia. Qualsiasi cosa sia, dovrebbe essere importante per il personaggio.

> **Oggetto di esempio**
> Ascia a due mani che egli ha forgiato con un metallo raro trovato nelle sue terre natie

Per concludere, date al vostro personaggio un nome interessante e spendete un turno per introdurlo al gruppo.

## Tirare i dadi
Quando l'azione di un personaggio non ha un esito certo il GM vi chiederà un tiro. Tirate quindi 1d6, aggiungendo +1d6 per ciascuno dei seguenti bonus:

- Se usate uno o più dei vostri talenti
- Se usate un oggetto a vostro vantaggio (per esempio, un'arma)
- Se un altro personaggio vi sta aiutando
- Se ce la mettete tutta, prendendo +1 stress *prima* di tirare

Ogni bonus è applicato una sola volta per tiro e il GM ha l'ultima parola su quali bonus siano rilevanti.

## Esiti
Dopo il tiro, considerate il *dado più alto* per determinare l'esito

- **6 successo**: Ce la fate senza problemi.
- **4-5 successo parziale**: Ce la fate ma c'è una complicazione o un inconveniente, che può includere +1 stress se l'azione era rischiosa.
- **1-3 fallimento**: Fallite, le cose vanno peggio e prendete +1 stress se l'azione era rischiosa.

## Aiutare e interferire
Quando un personaggio vuole aiutare o interferire con un altro, devono prima dichiarare come e prendere +1 stress. Facendolo, possono aggiungere +1d6 o -1d6 al tiro altrui, a propria scelta. Se questo risulta in un tiro con 0 dadi, tirare 2d6 e considerare il risultato più basso.

## Stress
Lo stress di un personaggio inizia a 0 e aumenta man mano che interagisce con il mondo. Questo accade di solito quando l'azione è rischiosa e si ottiene un successo o un fallimento parziale. Nella maggior parte dei casi il personaggio prende +1 stress, ma il GM può assegnarne di più se il rischio è particolarmente elevato.

*Non pensate allo stress come alla "salute" del personaggio. È il risultato di più di un semplice "danno", come ad esempio il superamento dei propri limiti, gli incidenti sfiorati, le frustrazioni e la paura.*

### Stressato
Quando un personaggio raggiunge il livello di stress 5, le cose prendono una brutta piega. Potrebbe perdere un arto, essere catturato, causare danni ai compagni o addirittura morire. L'esito di un evento di stress eccessivo dipenderà dal livello di rischio in quel momento. In seguito, se il personaggio è ancora in grado di giocare, ripristinate lo stress a 0.

### Recupero dello stress
I personaggi recuperano 1d6 stress quando utilizzano un oggetto come una pozione, un talento rilevante o riposano in un luogo sicuro per un po'.

## Rischio
Quando un personaggio intraprende un'azione, il GM gli assegnerà un livello di rischio: basso, medio o alto. Il livello di rischio aiuta a determinare l'esito nella narrazione. Fallire un'azione a basso rischio avrà conseguenze minore seppur evidenti. Fallire un'azione ad alto rischio provocherà sempre stress e la situazione peggiorerà.

Se un'azione ha un rischio molto basso o il suo esito, in caso di successo parziale o fallimento, non fosse particolarmente interessante, non si dovrebbe chiedere di tirare per essa. Lasciate che il personaggio abbia successo e fate progredire la storia.

## Scalare la difficoltà
Alcuni compiti possono essere troppo complessi o rischiosi per essere svolti direttamente. In queste situazioni, suddividete l'azione in più fasi.

> Esempio di scalamento di difficoltà
> **GM**: *"Il drago irrompe attraverso la porta rinforzata come se fosse uno stuzzicadenti. Il suo corpo riempie quasi la stanza. Cosa fate?"*
> **Giocatore**: *"Gli corro incontro e lo trafiggo con i miei due pugnali!".*
> **GM**: *"Questo drago è enorme! Dovrai vedere se riesci ad avvicinarti prima di tentare. Tira per evitare le sue fiamme mentre lo carichi!".*
> **Giocatore**: "*Oh cavolo! Ho il talento 'Rapido di piedi', quindi aggiungerò +1d6 e mi spingerò, prendendo +1 stress per un altro +1d6. Ho tirato 2, 4, 5!".*
> **GM**: *"Un successo parziale! Il drago si sforza di seguirti mentre tu fai zig-zag verso di lui. All'ultimo minuto emette una scarica di fiamme, aumentando il tuo stress di +1. Anche se leggermente ustionato, sei riuscito a raggiungere il suo ventre. Tira per far passare il tuo pugnale tra quelle spesse scaglie!*

## Mostri & pericoli
Interagire con mostri e pericoli (come le trappole) è sempre un'azione rischiosa. I mostri deboli possono causare stress solo in caso di fallimento, mentre i mostri più forti causano stress sia in caso di successo parziale che di fallimento. Un mostro epico causa stress multiplo in caso di fallimento.

### Stress dei mostri
I mostri subiscono lo stress come i personaggi. Quando un personaggio ha successo in un attacco o se il mostro cade in una trappola, il suo stress aumenta. La quantità di stress che possono sopportare dipende da quanto siano deboli o forti. Ricordate che lo stress non è sempre "salute"; un mostro potrebbe scappare, commettere un terribile errore o addirittura schierarsi con i personaggi quando raggiunge lo stress massimo.

- **Debole**: 1-3 stress
- **Medio**: 4-6 stress
- **Forte**: 7-9 stress

## Combattimento
Quando inizia un combattimento, il GM descrive la situazione e dà ai personaggi la possibilità di reagire. I mostri non hanno un turno, reagiscono in base ai tiri dei personaggi o quando c'è una pausa nell'azione. Se un personaggio ha successo in un attacco, infligge danno e il mostro non ha la possibilità di reagire. In caso di successo parziale, il personaggio infligge comunque danni, ma il mostro reagisce infliggendo danni (causando stress) a sua volta o facendo qualcos'altro. In caso di fallimento, il personaggio subisce danni (causando stress) e si trova in una posizione peggiore, con il mostro che ha più controllo sulla scena.

Nella maggior parte dei casi, un personaggio fa aumentare di +1 lo stress di un mostro. L'uso di armi più potenti, l'installazione di trappole mortali o l'uso di magie instabili possono aumentare questo valore a discrezione del GM.

*Riempite la vita dei personaggi di sfide e pericoli. È questo il senso dell'avventura!*

## Riconoscimenti
Fireside è stato molto divertente da sognare, testare e modificare. Ho preso ispirazione da molti giochi, ma ce ne sono alcuni selezionati che per me si distinguono. Sono [Dungeon World](https://www.dungeonworld.it/), [Risus](https://zeruhur.itch.io/risus-il-qualsiasi-gdr), [Lasers & Feelings](https://www.storiediruolo.com/lasers-feelings/), [Blades in the Dark](https://www.bladesinthedark.it/), [Honey Heist](https://www.drivethrurpg.com/product/236887/Honey-Heist) e [MinimalD6](https://darkwormcolt.files.wordpress.com/2022/07/minimald6-rules-final-final-version.pdf). Vi invito a leggerli, sono sistemi fantastici.

Creato da Gavin Vickery  
Tradotto da Roberto Bisceglie